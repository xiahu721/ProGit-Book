# Een kort historisch overzicht van Git

Zoals zoveel goede dingen in het leven begon Git met een beetje creatieve destructie en een hoogoplopende controverse. De Linux kernel is een open source softwareproject met een behoorlijk grote omvang. Voor een lange tijd tijdens het onderhoud van de Linux kernel (1991–2002), werden aanpassingen aan de software voornamelijk verspreid via patches en gearchiveerde bestanden. In 2002 begon het project een gesloten DVCS genaamd BitKeeper te gebruiken.

In 2005 viel de relatie tussen de gemeenschap die de Linux kernel ontwikkelde en het commerciële bedrijf dat BitKeeper maakte uiteen, en het programma mocht niet langer meer gratis worden gebruikt. Dit was de aanleiding voor de gemeenschap (en Linus Torvalds, de maker van Linux, in het bijzonder) om hun eigen gereedschap te ontwikkelen, gebaseerd op de ervaring die opgedaan was toen ze nog BitKeeper gebruikten. Een paar van de doelen die ze hadden voor het nieuwe systeem waren als volgt:

*	Snelheid
*	Eenvoudig ontwerp
*	Goede ondersteuning voor niet-lineaire ontwikkeling (duizenden parallelle takken (branches) )
*	Volledig gedistribueerd
*	In staat om efficiënt om te gaan met grote projecten als de Linux kernel (voor wat betreft snelheid maar ook opslagruimte)

Sinds het ontstaan in 2005 is Git gegroeid tot zijn huidige vorm: het is eenvoudig te gebruiken en heeft toch die oorspronkelijke eigenschappen behouden. Het is ongelofelijk snel, enorm efficiënt met grote projecten en een ongeëvenaard systeem van branches voor het ondersteunen van niet-lineaire ontwikkeling (zie Hoofdstuk 3).
