# Git'te Dallanma

Neredeyse her SKS'nin bir dallanma (_branching_) işlevi vardır. Dallanma, ana geliştirme çizgisinden sapmak ve işinizi o ana geliştirme çizgisine bulaşmadan devam ettirmek anlamına gelir. Çoğu SKS aracında bu pahalı bir süreçtir; kaynak kod klasörünüzün yeni bir kopyasını yapmanızı gerektirir ve büyük projelerde çok zaman alır.

Bazıları Git'in dallanma modelinin onun "en vurucu özelliği" olduğunu söylerler; bu özelliğin SKS topluluğu içinde Git'i ayrı bir yere koyduğu doğrudur. Onu bu kadar özel yapan nedir? Git'te dallanmalar çok kolay ve neredeyse anlıktır, üstelik farklı dallar arasında gidip gelmek de bir o kadar hızlıdır. Çoğu SKS'den farklı olarak Git dallanma ve birleştirmenin (_merge_) sık (belki de günde birkaç kez) gerçekleşeceği bir iş akışını teşvik eder. Bu özelliği anlayıp bu konuda ustalaşmak size son derece becerikli ve eşsiz bir araç sağlayabileceği gibi çalışma biçiminizi de bütünüyle değiştirebilir.
